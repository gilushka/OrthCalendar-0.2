#000ЧАС ПЕРВЫЙ

Приидите, поклонимся цареви нашему Богу.
Приидите, поклонимся и припадем Христу, цареви нашему Богу.
Приидите, поклонимся и припадем самому Христу, цареви и Богу нашему.

Таже псалмы:

Псалом 5

Глаголы моя внуши, Господи, разумей звание мое. Вонми гласу моления моего, царю мой и Боже мой: яко к Тебе помолюся, Господи. Заутра услыши глас мой, заутра предстану ти, и узриши мя: Яко Бог, не хотяй беззакония, ты еси: не приселится к тебе лукавнуяй, ниже пребудут беззаконницы пред очима твоима. Возненавидел еси вся делающыя беззаконие. Погубиши вся глаголющыя лжу: мужа кровей и льстива гнушается Господь. Аз же множеством милости твоея, вниду в дом твой, поклонюся ко храму святому твоему в страсе твоем. Господи, настави мя правдою твоею, враг моих ради исправи пред тобою путь мой. Яко несть во устех их истины, сердце их суетно, гроб отверст гортань их, языки своими льщаху. Суди им, Боже, да отпадут от мыслей своих: по множеству нечестия их изрини я, яко преогорчиша тя, Господи. И да возвеселятся вси уповающии на тя, во век возрадуются, и вселишися в них, и похвалятся о тебе любящии имя твое. Яко ты благословиши праведника, Господи, яко оружием благоволения венчал еси нас.

Псалом 89

Господи, прибежище был еси нам в род и род. Прежде даже горам не быти, и создатися земли и вселенней, и от века до века ты еси. Не отбрати человека во смирение, и рекл еси: обратитеся, сынове человечестии. Яко тысяща лет пред очима твоима, Господи, яко день вчерашний, иже мимоиде, и стража нощная. Уничижения их лета будут: утро яко трава мимоидет, утро процветет и прейдет: на вечер отпадет, ожестеет и изсхнет. Яко исчезохом гневом твоим, и яростию твоею смутихомся. Положил еси беззакония наша пред тобою: век наш в просвещение лица твоего. Яко вси дние наши оскудеша, и гневом твоим исчезохом. Лета наша яко паучина паучахуся: дние лет наших, в нихже седмьдесят лет, аще же в силах, осмьдесят лет, и множае их труд и болезнь: яко прииде кротость на ны, и накажемся. Кто весть державу гнева твоего, и от страха твоего ярость твою исчести; Десницу твою тако скажи ми, и окованныя сердцем в мудрости. Обратися, Господи, доколе; и умолен буди на рабы твоя. Исполнихомся заутра милости твоея, Господи, и возрадовахомся, и возвеселихомся. Во вся дни нашя возвеселихомся, за дни в няже смирил ны еси, лета в няже видехом злая. И призри на рабы твоя, и на дела твоя, и настави сыны их: И буди светлость Господа Бога нашего на нас, и дело рук наших исправи на нас, и дело рук наших исправи.

Псалом 100

Милость и суд воспою тебе, Господи: Пою и разумею в пути непорочне: когда приидеши ко мне; прехождах в незлобии сердца моего, посреди дому моего: Не предлагах пред очима моима вещь законопреступную, творящыя преступление возненавидех. Не прильпе мне сердце строптиво: уклоняющагося от мене лукаваго не познах. Оклеветающаго тай искренняго своего, сего изгонях: гордым оком и несытым сердцем, с сим не ядях. Очи мои на верныя земли, посаждати я со мною: ходяй по пути непорочну, сей ми служаще. Не живяше посреде дому моего творяй гордыню: глаголяй неправедная, не исправляше пред очима моима. Во утрия избивах вся грешныя земли, еже потрубити от града господня вся делающыя беззакония.

Слава, и ныне:

Аллилуа, аллилуиа, аллилуиа, слава Тебе Боже. Трижды. Поклоны 3.
Господи, помилуй, трижды.

И аще убо Бог Господь поется, глаголем: Слава, тропарь дне, или прздника, или святаго. И ныне, богородичен:

Что тя наречем, о благодатная; небо, яко возсияла еси солнце правды; рай, яко прозябла еси цвет нетления: деву, яко пребыла еси нетленна: чистую матерь, яко имела еси на святых твоих объятиях сына, всех Бога: того моли спастися душам нашым.

Аще же Аллилуиа, глаголем тропарь, во глас 6:

Заутра услыши глас мой, царю и Боже мой.
Стих 1: Глаголы моя внуши, Господи, разумей звание мое.
Стих 2: Яко к Тебе помолюся, Господи.
К сим же стихом припеваем: Заутра услыши глас мой:

Таже, Слава, и ныне, богородичен:
Что тя наречем, о благодатная: и прочая.

Аще положено уставом, стихословим псалтирь, посем тропарь: Заутра услыши:

Стопы моя направи по словеси Твоему, и да не обладает мною всякое беззаконие. Избави мя от клеветы человеческия, и сохраню заповеди Твоя. В 40-у дважды.

Лице Твое просвети на раба Твоего, и научи мя оправданием Твоим. В 40-у дважды.

Да исполнятся уста моя хваления Твоего, Господи, яко да воспою славу Твою, весь день великолепие Твое. В 40-у единожды.

Трисвятое. Пресвятая Троице: По Отче наш: Иерей: Яко Твое есть царство:

И кондак дне, или праздника, или святаго.

Аще же есть четыредесятница, или кондака несть, в понедельник убо и во вторник и в четверток глаголи настоящий богородичен:

Преславную Божию Матерь, и святых ангел святейшую, немолчно воспоим, сердцем и усты Богородицу сию исповедающе, яко воистину рождшую Бога воплощенна, и молящуюся непрестанно о душах наших.

В среду же и пяток глаголи сие:

Скоро предвари, прежде даже не поработимся врагом хулящым Тя, и претящым нам, Христе Боже наш. Погуби крестом Твоим борющыя нас, да уразумеют, како может православных вера, молитвами Богородицы, едине человеколюбче.

В субботу сей:

Яко начатки естества, насадителю твари, вселенная приносит Ти, Господи, богоносныя мученики: тех молитвами, в мире глубоце, церковь Твою, жительство Твое, Богородицею соблюде, многомилостиве.

В неделю же глаголем ипакои прилучившагося гласа.

Господи, помилуй. (40)

Иже на всякое время и на всякий час, на небеси и на земли поклоняемый и славимый, Христе Боже, долготерпеливе, многомилостиве, многоблагоутробне, Иже праведныя любяй и грешныя милуяй, Иже вся зовый ко спасению, обещания ради будущих благ: Сам, Господи, приими и наша в час сей молитвы и исправи живот наш к заповедем Твоим, души наша освяти, телеса очисти, помышления исправи, мысли очисти: и избави нас от всякия скорби, зол и болезней: огради нас святыми Твоими Англеы, да ополчением их соблюдаеми и наставляеми достигнем в соединение веры и в разум неприступныя Твоея славы: яко благословен еси во веки веков. Аминь.
Господи, помилуй, трижды.

Слава, и ныне:

Честнейшую Херувим, и славнейшую без сравнения серафим, без истления Бога Слова рождшую, сущую Богородицу тя величаем.
Именем господним благослови, отче.

Иерей: Боже, ущедри ны, и благослови ны, просвети лице Твое на ны, и помилуй ны.

И аще есть четыредесятница, творим три великия поклоны, глаголюще молитву:

Господи и Владыко живота моего, дух праздности, уныния, любоначалия и празднословия не даждь ми. Поклон.
Дух же целомудрия, смиренномудрия, терпения и любве, даруй ми рабу Твоему. Поклон.
Ей, Господи Царю, даждь ми зрети моя согрешения, и не осуждати брата моего, яко благословен еси во веки веков. Аминь. Поклон.

Таже малых 12, глаголюще на кийждо поклон: Боже, очисти мя грешнаго.

И паки последи молитву сию: Господи и Владыко живота моего: до конца: во веки веков. Аминь. И поклон един великий.

Таже, Трисвятое. Пресвятая Троице: Отче наш: Господи, помилуй, 12.

И молитву:

Христе, свете истинный, просвещаяй и освещаяй всякаго человека грядущаго в мир да знаменается на нас свет лица Твоего, да в нем узрим свет неприступный: и исправи стопы нашя к деланию заповедей Твоих, молитвами пречистыя Твоея Матере, и всех Твоих святых, аминь.

По молитве лик поет:

Взбранной воеводе победительная, яко избавльшеся от злых, благодарственная восписуем ти раби твои, Богородице: но яко имущая державу непобедимую, от всяких нас бед свободи, да зовем ти: радуйся, невесто неневестная.

Иерей: Слава Тебе, Христе Боже, упование наше, слава Тебе.
Лик: Слава, и ныне: Господи, помилуй, трижды. Благослови.

Иерей отпуст малый:

Христос истинный Бог наш, молитвами пречистыя своея Матере, преподобных и богоносных отец наших, и всех святых, помилует и спасет нас, яко благ и человеколюбец.

Или, по уставу, совершенный отпуст:

Христос истинный Бог наш, молитвами пречистыя своея Матере: в понедельник: предстательствы честных небесных сил безплотных: и прочая.
Во вторник: честнаго, славнаго пророка, предтечи и крестителя Иоанна: и прочая.
В среду и пяток: силою честнаго и животворящаго Креста: и прочая.
В четверток: святых славных и всехвальных апостол: иже во святых отца нашего Николаа архиепископа, Мирликийскаго чудотворца: и прочая.
В субботу: святых славных и всехвальных апостол: святых славных и добропобедных мучеников: преподобных и богоносных отец наших: и прочая.